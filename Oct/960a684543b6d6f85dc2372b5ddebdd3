Deur Stefan Skapie GoosenDIT is die tyd van die jaar wanneer die gesegde “Daar’s ’n slang in die gras” ’n letterlike betekenis kry… Maar byt vas, Oudtshoorn het mos sy eie slangvanger, wat enige seilende reptiel maklik kan oppik en na ’n veilige plekkie, of “tuin van eden” van sy eie geneem word. Volgens dié slangkenner en -vanger, Mornay Thysse van die Oudtshoorn Brandweer, raak dit nou weer tyd vir slange om kop uit te steek. “Slangseisoen in ons area begin sodra ons somer begin, maar dit hang ook baie keer af van die weersomstandighede,” sê hy. In die Klein Karoo is Mornay se naam reeds sinoniem met slange vang en verskuif. Hy vertel hy het vorige seisoene van skadelose bruinhuisslange en eiervreters tot die giftige Kaapse kobras, pofadders en boomslange uit en om huise rondom Oudtshoorn verwyder. In die eerste twee weke van Oktober (gaan loer gerus na Mornay se Facebook-blad: Klein Karoo Snakes) het hy ’n gewone eiervreter (common egg-eater) by ’n huis in Victoriastraat, en ’n bruinhuisslang in Jonkerstraat verwyder. Vrydag het hy ’n Kaapse kobra binne-in ’n woonhuis in Buffelsdrifte buite Oudtshoorn gevang. Volgens Mornay is die drie giftigste slange in die Klein Karoo die Kaapse kobra, pofadder en boomslang. “Omdat veldmuise en paddas nou dikwels by huise voorkom om kos te soek, sal slange moontlik in en om jou huis gevind word. Dié diere is immers die slang se natuurlike prooi,” waarsku Mornay. Maar wat gedoen as jy op ’n slang afkom? Mornay sê dit is belangrik om kalm te bly. “Hoewel daar ’n aantal slangsoorte in die omgewing is wat skadeloos is vir mense, is dit beter om enige slang as potensieël giftig te beskou, veral indien jy nie seker is watter soort slang dit is nie.” Net so belangrik, sê Mornay, is om nie te probeer om die slang dood te maak nie. “Die slang sal probeer om homself te verdedig as dit bedreig voel, en jou kans is dan groter om gepik te word. Kry jou kinders, familie en troeteldiere weg van die slang af, en behou ’n veilige afstand.” Mornay sê dit is ook belangrik dat mens hierna die heeltyd ’n oog op die slang moet hou. “Hulle is geneig om vinnig te verdwyn omdat hulle heel waarskynlik weens enige beweging bedreig sal voel, en na die naaste en veiligste donker plek toe sal gaan. Dit maak dit uiters moeilik of selfs onmoontlik om hulle dan te vind.” Hy stel voor dat jy onmiddellik die brandweer skakel om ’n slangvanger in die hande te kry. Indien die slang jou pik, is dit belangrik om onmiddellik mediese hulp te soek. “Probeer ’n foto neem as jy ’n selfoon naby het sodat die slang geïdentifiseer kan word; beweeg so min as moontlik en bly kalm. Moenie die wond sny of suig nie, en moet ook nie ys opsit of elektriese skok toepas nie. As ’n Kaapse kobra jou byvoorbeeld byt, kan sy gif baie vinnig versprei en tot asemhalingsprobleme lei.” • Vir hulp met slange, skakel 044 203 7800.