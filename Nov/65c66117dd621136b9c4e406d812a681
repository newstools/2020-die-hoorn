VIER mans van De Rust wat tereg ge­staan het op twee klagtes van aanranding met die opset om ernstig te beseer en langer as twee jaar verhoorafwagtend was, is in die Oudtshoorn Streek­hof onskuldig bevind en ontslaan toe die getuies en ondersoekbe­ampte weer nie by die hof opgedaag het nie.André Wolmarans (27), Sewin Jordaan (31), Booi Luiters (29) en Beuyo­lun Sauls (26) is daarvan aangekla dat hulle op 29 Desember 2017 vir Nagel Stuurman en Patrick Stuurman met ’n klip gekap en geslaan en van R200 kontant, ’n bottel brandewyn, ’n paar Addi­das-skoene, ’n paar North Star-tek­­kies en ’n selfoon beroof het.Die vier se regsverteenwoordigers, adv Benito Metembo en Wenzel Botha, het gesê die beskuldigdes is geregtig op ’n spoedige en regverdige verhoor.Die saak is al verskeie kere uitgestel en die beskuldigdes het op 4 Augustus vanjaar onskuldig gepleit. Daar was geen getuies op 5 Augustus en 12 Oktober 2020 by die hof nie en die saak is Maandag tot die volgende dag vir voortsetting uitgestel. Volgens Metem­bo het die hof die bevoegdheid om die beskuldigdes ingevolge Art 174 van die strafproseswet vry te spreek omdat hul­le weens die gebrek aan getuienis nie skuldig bevind kan word nie. Botha het gesê dit is nie die skuld van die staats­aan­klaer nie, maar gruwelike nalatig­heid van die ondersoekbeampte.Streeklanddros Sylvia Mandla het bevind dat die getuies sonder enige rede weggebly het van die hof en die versoek van die staat vir verdere uitstel van die hand gewys. (Deur Garnett Wicomb)