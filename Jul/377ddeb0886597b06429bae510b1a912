RESTAURANTEIENAARS op Oudtshoorn sê hulle wroeg met die besluit om hul deure vir aansit-etes te open nadat nuwe regulasies vir die bedryf die afgelope week bekend gemaak is. Dit is duidelik nie ’n maklike besluit om te neem nie.Terwyl van Oudtshoorn se restaurante soos Café Brûlé en La Dolce Vita wel reeds hul deure geopen het, sal Anny’s Bistro nie open nie en Nostalgie slegs voortgaan met wegneemetes en aflewerings.Aurona Weideman van Nostalgie sê sy het dié besluit geneem, omdat die Covid-19-pandemie nog sy piek moet bereik.“Met die virus wat nog eskaleer, is dit nie nou die regte tyd vir my om oop te maak nie. Die risiko is eenvoudig net te groot met meer werkers en mense op my perseel waaroor ek nie beheer het nie. Ek voel verantwoordelik vir my familie, wer­kers en gaste se gesondheid,” sê sy.Aurona sê die verbod op drankverkope by restaurante is ook ’n groot probleem. “Mense sal eerder ’n take-away koop en saam met ’n glas wyn by hul eie huis geniet. ’n Groot deel van ons wins lê in die drank wat ons saam met kos bedien.”Aurona glo wel dat die restaurant weer sy kop sal oplig, al lyk die situasie volgens haar tans droewig.Christof Bezuidenhout, mede-eienaar van La Dolce Vita (LDV), sê hy sien lankal al daarna uit om weer mense in sy restaurant te hê.Volgens hom was daar groot verwarring toe die aankondiging verlede Vrydag gedoen is dat restaurante weer aansit-etes mag bedien, maar die regulasies daaroor nie vrygestel is nie.“Mense het my mal gebel, maar omdat die regu­lasies nog nie beskikbaar was nie, kon ek hulle nie help nie. Selfs noudat mense hier mag kom sit, gaan dit moeilik wees. In twee dae het ons maar tien tafels met mense gehad.“Ons gaan dit maar week na week moet vat. Drankverkope is ’n groot issue – almal weet LDV is ’n kuierplek waar vriende bymekaarkom, maar nou kan hulle nie eens hul eie drank saambring nie. Dit sit mense af. Die gerugte dat drankverkope weer heeltemal verbied kan word, hang ook oor ons koppe,” sê hy.By LDV word slegs elke tweede tafel gebruik om afstandbeheer toe te pas, terwyl kliënte se temperatuur getoets en hul besonderhede neergeskryf word.“Ons gaan moet aanpas soos dinge verander. Ons wil sorg vir ons personeel en ons kliënte.”Jaco Swanepoel van Anny’s Bistro sê dat die nuwe regulasies na byna 100 dae van geen handeldryf nie, geen verligting vir Anny’s sal bring nie.“Ons het wegneemetes probeer toe dit oopgestel is, maar het meer geld verloor as gemaak. Ons restaurant is geopen vir juis die samesyn van mense, maar sonder drankverkope is my besigheid dood in die water.”“Uiteet met ’n gesellige drankie gaan hand aan hand. As die regulasies nie vinnig verander sodat restaurante kan drank verkoop nie, sien ek donker tye vorentoe. Wins op kos is bitter klein, en daarom het ons die drankverkope nodig. Die lys van uitgawes gaan aan en aan. Tot dinge verander, is Anny’s so toe soos ’n plastiekpop se neusgat.”Ingevolge die nuwe regulasies moet ’n afstand van 1,5 meter tussen tafels gehandhaaf word, kliënte en kelners maskers dra, en kelners een meter van ’n tafel staan tydens bediening. (Deur Stefan Skapie Goosen)