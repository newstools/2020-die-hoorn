SPEKBOME – die superplant wat koolstof uit die omgewing berg, kan  ook die hol kol in jou maag gaan stil. Leroux van Vuuren van Thabile Lodge buite De Rust het besluit om die spekboom se veelsydigheid  te toets en ’n liplekkerkoek daarmee gebak. Leroux het in 2014 aan die gewilde kookprogram Kokkedoor, deelgeneem en woon sedert 2018 in die Klein Karoo.  Toe Die Hoorn Leroux kontak nadat ons gehoor het hy bak koeke van spekboomblare, het hy spesiaal Die Hoorn se personeel met ’n smul­lekker spekboomkoek kom bederf.  En hoewel die koek eintlik te mooi was om te eet, het nuuskierigheid (gelukkig) die oorhand gekry. Soos die Engelse uitdrukking lui: “The proof is in the pudding”. Die resultaat was fantasties! Leroux sê hy hou van eksperimenteer met nuwe eksotiese bestanddele, en om smake te meng en pas. Terwyl hy navorsing gedoen het oor hoe om spekboomblare in ’n koek te gebruik, het hy besluit om ’n wortel­koek­resep as basis te gebruik. Hy het ’n foto van sy eerste poging op Facebook gedeel en uitstekende terugvoer gekry – dit is meer as 700 keer op sosiale media gedeel. “Ek het ongelooflike terugvoer gekry en ’n klomp navrae oor die resep,” sê hy. Leroux tower nie net koeke op nie, maar doen ook spyseniering – met ’n verskil – vir verskeie funksies. Hy sê hy is baie erg oor die Oudts­hoorn-omgewing en sy mense, maar dat hy sukkel om aan die hitte gewoond te raak. “Gelukkig kan mens darem met ’n koue lafenis vir die keel, en ’n lekker koue swembad die dag se hitte te stuit!” Leroux, wat vertel dat hy ook al spekboomblatjang en spekboomkonfyt gemaak het,  het ingewillig om sy spekboomkoekresep met Die Hoorn se lesers te deel:  Bestanddele; 3     eiers 250 ml olie 500 ml bruinsuiker 100 ml melk 5     ml koeksoda 5     ml bakpoeier 5     ml    sout 500 ml koekmeel 30   ml    fyn kaneel 5     ml vanielje 500 ml gekapte spekboomblaartjies