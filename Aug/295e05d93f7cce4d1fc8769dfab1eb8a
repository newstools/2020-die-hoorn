DIE eerste Suid-Afrikaanse Junior vrouefietsry-E-kampioen is van Oudtshoorn!Charlissa Schultz, ’n leerder aan Langenhoven Gimnasium, het Saterdag (8 Augustus) aan die eerste vrouefietsrywedren van sy soort deelgeneem, sommer in haar huis, en haar wedren oor ’n afstand van 50 km in ’n tyd van 1 uur 24 minute en 3 sekondes voltooi.“Ek was taamlik op my senuwees, want ek het geweet ek gaan teen van die beste o.19-meisies in die land meeding. Gedurende die wedren het ons mekaar behoorlik getoets, veral op die klimme. Op pad na die wenstreep was daar ’n effense bult waar ek besluit het om uit te haal, en het ek die wenstreep eerste oorgesteek,” vertel Charlissa trots.Volgens die jong kampioen is die Zwift-program vir die wedren gebruik. Dit is ’n fiets wat aan ’n rekenaar gekoppel is en die weerstand kan verhoog of verlaag na aanleiding van op- en afdraandes.“As jy klim, moet jy harder trap, en as jy afdraande ry trap jy makliker,” vertel sy. (Deur Stefan Skapie Goosen)