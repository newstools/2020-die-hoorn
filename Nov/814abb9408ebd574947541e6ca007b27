DIE regsverteenwoordiger van Johan Brits, voormalige hoofbestuurder van Kango Wyne op Oudts­hoorn, het ’n aansoek by die Kaapse Hooggeregshof ingedien om te mag appelleer teen die weiering van ’n onlangse hersieningsaansoek van dié hof.Brits is vyf jaar gelede in die Oudtshoorn Streekhof op 23 klagtes van bedrog en twee van die oortreding van die Wet op Drankprodukte skuldig bevind. Sy regsverteenwoordiger, adv Marthinus Barnard, vra die hof om verlof om in die appélhof te appelleer.Brits se hersieningsaansoek is deur regter Elizabeth Baartman van die hand gewys en die saak vir vonnisverrigtinge na die Oudtshoorn Streekhof terugverwys. Baartman se beslissing is deur regter Derek Wille ondersteun.Brits is daaraan skuldig bevind dat hy ’n vreemde produk, “ale”, met wyn vermeng het en dit onder ou wynetikette bemark het, asook seëls wat op wyntenks aangebring is deur ’n beampte van die Departement Landbou, gebreek het.Volgens die staatsaanklaer, adv Louis van Niekerk van die Direkteur van Vervolging (DOV), sal die staat die versoek teenstaan.’n Datum vir die aanhoor van die aansoek moet nog deur die Hooggeregshof bepaal word. (Deur Garnett Wicomb)