“WEES verantwoordelik, hou af­stand, dra jou masker en hou jouself veilig van die Covid-19-virus. Ek wens dit wat my oorgekom het, niemand toe nie.”Dit was ’n maand gelede die waarskuwing van die Oudts­hoorniet Rayno Campher (40) aan die lesers van Die Hoorn tydens ’n onderhoud – in daardie stadium 10 weke nadat hy siek geword het aan ’n erns­tige virale siekte, vermoedelik Covid-19.Gister (Woensdag 26 Augustus) om 10:00 is Rayno – 14 weke nadat hy siek geword het – oorlede.Volgens sy suster, Ramona van Rensburg van Oudtshoorn, is Rayno die laaste weke vir ernstige hartversaking behandel.Sy sê ’n kardioloog het bevestig dat die oorsprong van die skade viraal was – dus veroorsaak is deur ’n virus.Rayno, wat in Julie teruggekeer het Oudtshoorn toe nadat hy twee jaar op Cullinan ge­woon het waar hy by die restourasie van ’n huis betrokke was, sê hy was tydens sy siekte daar by verskeie dok­ters, maar is die hele tyd net vir simptome behandel en het uiteindelik hart-, lewer- en nierprobleme ontwikkel.Toe hy na sewe weke uiteindelik vir Covid-19 getoets is, was die toets negatief.“Ek het drie keer gedink ek gaan sterf,” het Rayno aan Die Hoorn vertel en weer ge­waar­sku: “Niemand verstaan daar­die vrees dat jy dit nie gaan maak nie. Ek wil nie hê mense moet ervaar wat ek ervaar het nie. Wees net versigtig.”Volgens Ramona het ’n dokter aan haar gesê dat slegs ’n hartoorplanting Rayno se lewe sou kon red. Sy toe­stand sou egter net eers moes stabi­li­seer voordat dit oorweeg kon word. (Deur Liesel le Roux)Lees die onderhoud met Rayno by: https://www.diehoorn.com/nuus/wees-versigtig-vra-rayno/