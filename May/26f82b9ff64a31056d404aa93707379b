DIT is ’n bittersoet ervaring om weer te kan handel dryf, sê Melanie le Roux, eienaar van die spysenieringsmaatskappy I Do Gourmet, wat sy deure uiteindelik na die inperking weer op 1 Mei kon oopmaak.Soos baie ander kleinsake-eienaars op Oudts­hoorn swoeg en sweet Melanie egter tans om haar besigheid oop te hou.Sy vertel haar stryd het reeds met die kansellasie van die KKNK begin, waar sy twee restaurante sou beheer.“Ek het soos die meeste besighede staatgemaak op die inkomste van die KKNK. Die beplanning was reeds gedoen, en ek het uitgesien daarna. Toe dit gekanselleer word, het die teleurstelling en stres hoog geloop,” vertel sy.Melanie sê dat sy, nes ander in die kosbedryf, met die aankondiging van die inperking nie die volle impak daarvan op haar besigheid besef het nie.“Ons het maar gehoop dit sal ons nie affekteer nie. Ek het planne begin beraam om my inkomste aan te vul met ’n inkopiediens vir mense en ’n ‘lockdown’-spyskaart.”Die dag voor die inperking begin het, het Melanie egter besef dat sy haar deure moet toemaak.“Ek moes aanvaar dit is hoe dit is. Ek het my besigheid in 2018 tuis uit nood begin toe my vorige werkplek toegemaak het, en dit opgebou totdat ek my eie perseel kon aanskaf. Maar hoe nou? Ek het nie kontantvloei gehad om die maand deur te sien nie, geen geld vir salarisse of huur gehad nie. Die spanning was groot,” sê sy.Melanie het die min finansies tot haar beskikking onder haar personeel verdeel, en kon in week vyf van die inperking kospakkies aan hulle voorsien, “maar verder was ek hulpeloos, ek kon niks vir hulle doen nie.”Sy sê die vrees dat sy nooit weer haar besigheid sou kon oopmaak nie, het die hele tyd aan haar geknaag.“Ek was gelukkig om tydens die inperking by familie te bly. As dit nie daarvoor was nie, was ek dalk self nie hier nie,” skerts sy met verligting en tog erns daarby.Dit was nie net haar familie wat haar tydens die inperking laat moed hou het nie. Sy vertel van kliënte wat hul harte oopgemaak en geld in haar rekening inbetaal het.“Sommige van hulle anoniem. Daarmee kon ek my mense verder help,” voeg sy by.Volgens die regulasies van Vlak 4, wat dit tans vir haar moontlik maak om weer – weliswaar nog met heelwat beperkings – handel te dryf, kan sy nou ’n derde van haar personeel op ’n slag laat werk.“Verder, vat ons dit nou maar net dag vir dag.” (Deur Stefan Skapie Goosen)