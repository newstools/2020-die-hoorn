’N KAAPSE kobra tussen die braaihout, nog een in ’n kombuiskas, en ’n ander een in ’n boom.Dit is van die voorvalle waarmee Oudtshoorn se slangvanger, Mornay Thysse, die afgelope week in die Groter Oudtshoorn-omgewing te doen gehad het. Dit is immers somer en slangtyd in die Klein Karoo!Moenie oorgerus wees jou agterplaas is veilig nie! Thysse het Dinsdagaand (24 November) ’n Kaapse kobra by ’n huis in Raubenheimerweg gevang waar dit tussen die braaihout weggekruip het. Hy sê dié slang het ’n padda ingesluk wat hy opgebring het nadat hy gevang is.Vroeër die dag is hy ontbied na die sportklubhuis by Blomnek by De Rust, waar ’n boomslang onder sementtrappe weggekruip het. Met die hulp van ’n groep inwoners is die swaar sementblokke opgelig en die slang uitgehaal.Maandag (23 November) weer moes Thysse ’n Kaapse kobra hoog uit ’n boom op ’n plaas langs die Vergelegen-pad buite Oudtshoorn verwyder. Volgens Thysse is ’n boom nie so ’n ongewone plek om ’n Kaapse kobra te vind nie. “Hulle is agter die klein voëltjies in die bome aan.”Hy sê hy kon nie die slang in die boom los nie omdat die eienaars ’n hond het en hul kleinkind by hulle kom kuier en buite in die tuin speel.Verlede Vrydag (20 November) het hy ’n Kaap­se kobra uit ’n kombuiskas in die Middel­plaas-omgewing naby De Rust gehaal. Volgens hom het die inwoners die kobra in die kombuiskas gevind, nadat dit klaarblyklik deur ’n gaping in ’n muur die huis binnegeseil het.Thysse waarsku dat mense nie moet probeer om self ’n slang te vang nie. Hy sê iemand het vroeër die maand ’n boomslang vir hom in Heunisstraat, Bridgton gegee wat met die kaal hande gevang is.“Ek vra die publiek om baie versigtig te wees om nie slange met die hand te probeer vang nie. Net een fout en jy kan gepik word.”Boomslange, Kaapse kobras en pofadders is die giftigste slange in die Klein Karoo. Vir die verwydering van slange kan die Oudtshoorn Munisipaliteit by tel 044 203 7800 gekontak word.Hou ’n veilige af­stand, en hou die slang dop totdat ’n slangvanger opdaag.Maak seker dat jy dié kontaknommer onder jou kontakte op jou selfoon sit. (Deur Liesel le Roux)