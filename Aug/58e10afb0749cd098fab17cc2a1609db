AL doen hulle alles in hul mag om hul inwoners te beveilig, loop Oudtshoorn se tehuise steeds deur onder Covid-19-infeksies.Die Hoorn het onlangs met Eljada Nasorgsentrum vir persone met intellektuele gestremdhede, Coronation Memorial Care Centre en die ACVV gesels na aanleiding van ’n boodskap waarin namens hierdie instansies gepleit word vir reinigingsmiddel, maskers en handskoene.By Eljada was daar ’n dringende behoefte vir persoonlike beskermende toerusting. Na verneem word uit bogenoemde boodskap, is minstens 13 inwoners en agt personeellede met Covid-19 gediagnoseer en een inwoner oorlede.Wilma Lemmer, bestuurder by Eljada, wou egter nie getalle bevestig nie, maar het wel bevestig dat daar positiewe Covid-19-gevalle by die instansie is. Volgens haar het hulle dringend handreiniger, maskers en handskoene nodig.Hierdie oproep is op Vrydag (21 Augustus) op Die Hoorn se Facebookblad geplaas. Volgens Lemmer was daar byna onmiddelik hulp vanuit die Oudtshoorn-gemeenskap verleen.Berny Herold, bestuurder van Coronation, het gesê daar is minstens nege inwoners daar wat positief getoets het, “maar nie een is in ’n baie ernstige toestand nie,” het sy gesê. Hierdie persone toon simptome soos verkoue en keelseer.“Ek glo die mense tel die virus moontlik tydens hul gewone hospitaalbesoeke op, dan bring hulle dit moontlik terug Coronation toe.Inwoners wat wag op toetsuitslae word geïsoleer totdat hul uitslae ontvang word. Indien hulle positief toets, word hulle onmiddelik na ons Covid-blok geskuif waar niemand sonder dat dit noodsaaklik is toegelaat word nie,” het sy gesê.Volgens Herold dra personeel wat hierdie kamer binne moet gaan, volle persoonlike beskermende toerusting, van kop tot toon. “En dit is hier waar ’n groot nood tans ontstaan, buiten die nood vir maskers vir ons inwoners.”Herold het gesê die instansie benodig maskers, reinigingsmiddels en handskoene.“Ons het ook spesifieke toerusting, soos rooi en wit plastiekvoorskote en rooi sakke vir ons personeel nodig,” het sy bygevoeg.Hierdie rooi sakke, verduidelik sy, word gebruik om gebruikte beskermende toerusting in te plaas.Dit word dan geseël en op die regte manier weggegooi, “soos met alle mediese afval,” het sy gesê.Die ACVV, wat onder meer Tuishuis en Helen Bellinganhof bestuur, het teen druktyd nog geen antwoord op Die Hoorn se navrae oor hul infeksie-syfers en benodighede gestuur nie.Al hierdie instansies – Eljada, Coronation en die drie ACVV-instansies – maak deel van die Oudtshoorn-gemeenskap.Hulp van uit hierdie gemeenskap sal baie help. Indien lesers betrokke wil raak kan hulle die instansies regstreeks kontak. (Deur Stefan Skapie Goosen)