IN Maart vanjaar het Suid-Afrikaners hulle voorberei op drie weke van inperking.Die drie weke het uiteindelik maande geword. Sonder sekerheid; vir baie sonder ’n inkomste; vir ’n groot deel van die land se inwoners sonder kos.Om ons hoor en sien en lees ons oor:• Eensaamheid – jong kinders, tieners en jong volwassenes se hartseer omdat hulle vir maande afgesny is van vriende en familie, bejaardes alleen in ’n kamer sonder enige kontak met hul geliefdes.• Angs en stres en depressie as gevolg van vrees vir die virus, vir ’n onbekende toekoms, finansiële probleme met besighede wat swaarkry of sluit en mense wat hul werk verloor.• Die stryd van rokers en mense wat afhanklik is van alkohol om skielik, sonder mediese of ander hulp, iets waaraan hul liggame gewoond is, te moet opgee; met gepaardgaande fisieke en emosionele uitdagings.Die Hoorn het dr Wessel Vermeulen, ’n algemene praktisyn van Oudtshoorn, genader oor die psigiese angs wat mense tans ervaar. (Deur Liesel le Roux) Hoe hanteer jy eensaamheid? vra ’n ma verlede week op Twitter. Sy skryf verder: My 4-jarige het nou die dag net begin huil. Ek was so hartseer. Sy huil en huil: Ek wil my maats hê!Iemand anders skryf: “My dogter van 13 jaar is baie hartseer. Sy het gister na my opgekyk en met tranerige oë gesê: Mamma, ek voel so eensaam. My hart het gebreek. Wat doen jy met eensame kinders?Die inperking is die ergste vir kinders en verswakte bejaardes in inrigtings, skryf nog iemand.En nog een: My ma wat in ’n inrigting is, sê die eensaamheid is ’n erger siekte as die virus.