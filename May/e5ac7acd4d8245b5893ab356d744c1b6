’n Groot sleepwa agter ’n vragmotor waarin volstruise vervoer is, het vanoggend nie lank voor 11:00 op die grondpad tussen die Polisie se honde-eenheid en die Schoemanshoekkerk omgeslaan. Die vragmotor het gelukkig nie omgeslaan nie. Daar was veertig volstruise op die sleepwa waarvan ’n aantal dood is en ander noodlottig beseer. Die meeste van die volstruise het egter in die hoek van die landery waarlangs die sleepwa beland het, gestaan en was op die oog af ongedeerd. Werkers wat saam met die volstruise in die sleepwa was om toe te sien dat hulle nie gaan lê nie, is beseer en per ambulans na die hospitaal gebring. Hulle is na verneem word nie ernstig beseer nie. Na verneem word, is die volstruise wat vervoer JP Scoeman s’n. Die sleepwa het omgeslaan in die omgewing van Surval in die lang drif wat oor die rivierloop gaan. Hikkie Fourie, wat die vragmotor bestuur, sê hy het nie vinnig gery nie en versigtig bestuur. Volstruise is ’n relatiewe ligte vrag wat veroorsaak dat die vragmotor en sleepwa nie so vas op die pad as wat dit swaar gelaai is, het hy gesê. “Die sleepwa het op ‘n baie slegte sinkpadgedeelte van die pad begin swaai en omgeslaan voordat ek iets kon doen,” het hy gesê.