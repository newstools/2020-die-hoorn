Beurtkrag gaan nog lank met ons wees – so 18 maande volgens Eskom. Waar dit eers beperk was tot 23:00, geld dit nou ook in die nagtelike ure. Meeste mense sal dit eens wees: die ergste is wanneer jou “beurt” van 18:00 to 22:30 is. Kos moet gemaak word, die kinders moet bad… Hoe maak ’n mens die ure-sonder-elektrisiteit so maklik as moontlik?  Die kosprobleem kan jy oplos deur ’n gasstoof aan te skaf. Hoewel dit duur is, spaar jy op die lange duur op jou kragrekening. Gas kos sowat R200 vir ’n 9 kg-gasbottel en hou tussen een en ses maande, afhangend van hoe baie jy die stoof gebruik. Om warm water te hê vir stort, bad en skottelgoedwas, het jy een van twee keuses – ’n warmwatertoestel met ’n sonpaneel of ’n gas-warmwater­- toestel. Onthou net as dit lank bewolk is, het jy met ’n sonpaneel nie warm water nie. Met die gasopsie het jy altyd warm water solank jy gas het. Gas is ook goedkoper om te installeer en te bedryf. Maar dan sit ’n mens nog in die donker! Dié met ’n beperkte begroting, kan gerus ’n gaslamp aanskaf. Mense met ’n groter begroting het ’n paar opsies. Maar doen dit so: Stap 1 – doen navorsing. Stap 2 – besluit watter toestelle jy aangeskakel wil hou gedurende beurtkrag. Stap 3 – bereken hoeveel Watt (W) jy gaan nodig hê vir dié items. Op elke toestel soos ’n gloeilamp of yskas word aangedui hoeveel Watt die toestel gebruik. Bereken die somtotaal van hoeveel Watt jy benodig. Beurtkrag kan enigiets van twee tot vier ure duur, of selfs langer tydens fase vyf tot agt. Jy gaan dus krag benodig vir sowat vyf ure. • Kragopwekkers – dit kos enigiets van R2 000 tot R15 000, afhangend van hoeveel Watt jy beno­dig. Kragopwekkers is gewoonlik groot en ongerieflik om te hanteer. Jy moet onthou om te sorg dat daar petrol is daarvoor. Dit lawaai en kan ’n steurnis wees vir jou én jou bure! Jy mag net 20 liter petrol op jou erf aanhou en dit moet eenkant gestoor word. Jy moet ook ’n brandblusser van ten minste 4,5 kg byderhand hê.