Ná vanjaar se aanslag van die Covid-pandemie, en die daarmee gepaardgaande inperking wat die lewe uitdagend gemaak het, het Oudtshoorn in November vanjaar rede gekry om te glimlag…Ons het nou ons eie Protea krieketspeler, ons eerste een nog!Glenton Stuurman se pad om sy Protea-droom te verwesenlik was ’n lang een, vol slaggate en struikelblokke wat hy moes trotseer, of wat hom kon pootjie.Maar dié seun het in die Klein Karoo ontkiem, en geblom tot hy vir die Proteas as naatbouler gekies is. Hy is nou deel van die Protea-span van 24 spelers wat Engeland in twee krieketreekse aandurf.Steeds beskeie oor sy onlangse oproep as Protea, vertel Glenton van sy vroeër jare.Hy is op 10 Augustus 1992 in die Oudtshoorn Hospitaal gebore, en het sy laerskoolloopbaan gepas as ’n Proteatjie in Protea Primêr.Hy het aan die Hoërskool Môrester gematrikuleer waar sy liefde en passie vir krieket gestalte gekry het. “Ek kom uit ’n baie sportiewe familie. Sport was dus altyd iets wat om my en voor my beoefen is. My broer het ook vir SWD krieket gespeel. Ek wou altyd saam speel en het eindelik in sy voetspore gevolg,” vertel hy.Volgens Glenton het hy as kind aan alle sport op skool deelgeneem. “Die main ding was bloot om buite te kan wees en om te kan speel. Maar ek het nooit verwag dat krieket vir my ’n loopbaan of so gaan word nie. Eers op hoërskool, toe ek besef sport kan ’n loopbaan wees, het ek dit begin ernstig opneem.”Glenton sê hy het ook baie van rugby gehou. “Ek het byna net so baie daarvan gehou as van krieket. Ek moes egter eindelik kies tussen die twee. En ek is beslis nie spyt dat ek krieket gekies het nie,” sê hy.Sy familie was ook altyd daar vir hom, deur dik en dun. “Ek het nog altyd, ook nou, ’n baie goeie support base rondom my.”Sy krieketloopbaan, soos met baie spelers reg-oor die land, het nederig begin met die KFC-mini-krieket-inisiatief. “Daarna het ek net aanhou speel. Eers was dit fun and games, maar in 2010 met my insluiting in die SWD o.19-krieketspan het ek al hoe meer besef dat daar vir my ’n toekoms in dié sportsoort was,” sê hy.In 2013, met sy eersteklas-debuut vir die senior SWD-krieketspan, het hy krieket baie ernstig begin opneem. Sy droom om net vir SWD te speel het vinnig verander na die droom om sy land te verteenwoordig.Op Oudtshoorn het hy onder meer vir Harlequins en Union Stars klubkrieket gespeel, en toe ook vir George Krieket-klub voor hy die Wes-Kaap verlaat het. “Ek het die voorreg gehad om oorsee klubkrieket te speel, asook vir die SA Akademie-span en die SA Emerging-span.” Hy was ook in 2019 deel van die SA A-span wat teen Engeland gespeel het.Deur sy loopbaan was daar menige spanmaats en afrigters na wie hy opgekyk het, en aan wie se leiding hy sy huidige vernuf en tegniek op die krieketveld toeskryf. “Daar is so baie, ek kan hulle nie eens noem nie,” sê hy.Glenton, wat provinsiale krieket vir die Warriors in die Oos-Kaap speel, sê dis ’n groot eer om ingesluit te wees in die span wat reeds in die T20-reeks teen Engeland gespeel het en met die Eendagreeks wat voorlê. “My droom sal egter eers heeltemal verwesenlik wees as ek vir die Proteas op die veld draf,” voeg hy by.Al bieg die 28-jarige Glenton dat dit seker beter sou wees as sy loopbaan vroeër begin het, met meeste nuwe Proteas wat al in hul vroeë twintigs vir internasionale krieket opgeroep word, glo hy dit is glad nie tot sy nadeel nie. “Inteendeel, dit is ’n voordeel vir my. Vyf jaar gelede het ek nog baie geleer, en ek voel op hierdie ouderdom meer in beheer en vol selfvertroue in wat ek doen. Die feit dat ek meer volwasse is, gaan baie help,” sê hy.Benewens die Covid-19-pandemie was Oktober vir Glenton ’n baie moeilike maand. “Ek het my ma Catherine verloor. Sy was glad nie ’n siek mens gewees nie, en dit was ’n groot skok toe ek die nuus kry dat sy skielik oorlede is en van ons weggeneem is. Dit was emosioneel baie moeilik, veral omdat dit so onverwags was. Sy was nie eens siek nie.”Sy boulvernuf het ook daaronder gely, omdat “ek ’n emosionele wrak” was. “Maar die droom en visie wat my ma vir my gehad het, het my geïnspireer en my gehelp om die pyn te verwerk. Al is sy nie daar nie, sou sy wou hê dat ek gefokus moet bly en steeds my droom verwesentlik. Toe ek dit besef, het dinge bietjie makliker vir my geraak.”Toe word sy dogtertjie gebore en begin die hartseer plek maak vir vreugde en liefde, vertel hy.Die kersie op die koek was sy oproep na die nasionale span, ’n realisering van sy droom!Glenton sê benewens sy hoop om so gou as moontlik vir die Proteas op die veld te draf, sal hy graag so lank as moontlik Suid-Afrika wil verteen­woordig. “Ek wil ’n aanwins wees vir enige span waarvoor ek speel,” sê hy vasbebeslote.Buiten krieket is familie vir Glenton die belang­rikste, en geniet hy af en toe ook ’n potjie gholf. (Deur Stefan Skapie Goosen)