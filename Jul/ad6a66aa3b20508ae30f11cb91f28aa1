“DIE meerderheid van Covid-19-gevalle in die Oudtshoorn-subdistrik is in Bongolethu en Toekomsrus,” het Nadia Ferreira, woordvoerder van die Wes-Kaapse Departement van Gesondheid in die Tuinroete, gesê op ’n navraag van Die Hoorn oor brandpunte in Oudtshoorn.Die aantal positiewe gevalle in die dorp het oor die afgelope maand skerp begin styg, en daar is reeds agt sterftes hier aangeteken.Volgens Ferreira word die hele Tuinroete-distrik as ’n brandpunt geklassifiseer. “Daar is egter areas in spesifieke subdistrikte wat die meerderheid van gevalle het vir daardie area,” het sy gesê, met verwysing na Bongolethu en Toekomsrus. Sy kon nie infeksiegetalle vir die twee gebiede verskaf nie.Ferreira het gesê dat die departement dié ge­meenskappe inlig deur intensiewe kommunikasie-aktiwiteite, wat gedrukte media, radio en deur- tot-deur-besoeke insluit. “Die kabinet het ook ’n brandpuntspan aan elke brandpunt toegewys om met gemeenskapsleiers en -netwerke te kommunikeer.” Volgens Ferreira is die departement tans besig met deur-tot-deur-keuring en toetsing wat beteken elke huishouding word besoek en ingelig oor Covid-19 en ook gekeur om te sien of enige iemand simptome toon.“Sulke persone sal dan verwys word vir toet­sing. Terselfdertyd word ook die gewone besoeke deur ons gemeenskapsgesondheidswerkers gedoen waar hulle algemene gesondheidsinligting deel oor veral chroniese siektes”Deur-tot-deur-besoeke het Maandag en Dinsdag in Toekomsrus en plaasgemeenskappe rondom Oudtshoorn begin, terwyl besoeke aan Bridgton Woensdag begin het en tot Vrydag sal duur. Die ASLA-behuisingskema word Donderdag en Vry­dag besoek.• Teen Woensdag (22 Julie) het die Groter Oudts­hoorn se totale aantal Covid-19-gevalle op 322 gestaan, met 176 mense wat herstel het. Kannaland se totale gevalle was 45 met 28 mense wat herstel het. (Deur Stefan Skapie Goosen)